## Borgirnar huldu. 2

Lífið er ekki glaðlegt, í Ræssu. Á götunum gengur fólk með kreppta hnefa, bölvar grátandi börnum, hallar sér að handriðum árinnar með hnefana að gagnaugunum, á morgnana vaknar það upp frá vondum draumi og byrjar annan. Við vinnuborðin þar sem það hamrar á fingur sér öllum stundum með hamri eða stingur sig á nál, eða yfir kolröngum talnadálkum í skrám kaupmanna og bankamanna, eða fyrir framan raðir af tómum glösum við sinkborð öldurhúsa, skárra er að hangandi höfuðin forða þér frá reiðisvipunum. Inni í húsunum er það verra, og þú þarft ekki að ganga inn til þess að vita það: á sumrin hljómar frá gluggunum rifrildi og brotnandi diskar.

Og samt, í Ræssu, á hverri stundu er barn sem út um glugga hlær að hundi sem hefur hoppað upp á þak til þess að bíta í bita af pólentu sem múrari missti sem að ofan úr stillasanum hefur hrópað: Gæskan, leyfðu mér að prófa! - að ungri gengilbeinu sem heldur á diski af ragú undir yfirbyggingunni, ánægð með að þjóna regnhlífagerðarmanninum sem er að halda upp á góð viðskipti, sólhlíf með hvítum blúndum keypt af fínni dömu til þess að spranga um á skeiðvellinum, ástfangin af herforingja sem hefur brosað til hennar er hann tók síðasta stökkið, glaður maður, enn glaðari hesturinn hans sem flaug yfir hindranir er hann sá fasana fljúga yfir, glaður fugl frelsaður úr búri af málara sem er glaður að hafa málað hann fjöður fyrir fjöður, skreyttar rauðum og gulum í myndskreytingu þeirrar síðu bókarinnar sem heimspekingurinn segir:,,Einnig í Ræssu, depurðarborginni, liggur ósýnilegur þráður sem festir eina lifandi veru við aðra um stund og losnar svo, er svo teygður á milli tveggja punkta á ferð teikandi hratt ný munstur svo að á hverri sekúndu inniheldur borg óhamingjunnar hamingjuborg sem hún veit ekki einu sinni að sé til''.