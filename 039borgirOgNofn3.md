## Borgir og nöfn. 3

Lengi var Pirra fyrir mér virki í hlíðum við flóa, með háum gluggum og turnum, innilokuð eins og bikar, í miðjunni torg djúpt eins og brunnur og með brunn í miðjunni. Ég hafði aldrei séð hana. Hún var ein af þeim fjölmörgu borgum sem ég hafði aldrei komið til, sem ég ímyndaði mér út frá nafninu einu: Júfrasía, Ódíle, Margara, Getúllía. Pirra hafði sinn stað á meðal þeirra, frábrugðin þeim öllum, eins skýr í huga mér og allar hinar.

Sá dagur kom að ferðalög mín báru mig til Pirru. Um leið og ég steig fæti var allt sem ég hafði ímyndað mér gleymt; Pirra hafði breyst í það sem Pirra er; og ég trúði því að ég hefði alltaf vitað að hafið sé ekki sýnilegt frá borginni, falið á bakvið hæð af lágri og liðandi strandlengjunni; að göturnar séu langar og beinar; að húsin standi í þröng með millibilum, ekki há, og að þau skiljist að með opnum svæðum fullum af timbri og smiðjum; að vindurinn hreyfi sveifar vatnspumpanna. Frá þeirri stundu hefur nafnið Pirra birt fyrir mér þessa sjón, þetta ljós, þetta suð, þetta loft sem gult ryk svífur um: það er augljóst að það gat ekki þýtt neitt annað en þetta.

Hugur minn heldur áfram að innihalda mikið af borgum sem ég hef hvorki séð né mun sjá, nöfn sem bera með sér ímynd eða brot eða svipmynd af ímyndaðri mynd: Getullia, Ódíle, Júfrasía, Margara. Há borgin yfir flóanum er þar enn, með torgið lokað af ofan í brunni, en ég get ekki kallað hana nafni lengur, né munað hvernig ég gat gefið henni nafn sem þýðir eitthvað allt annað.