## Borgir og augu. 1

Fornmenn byggðu Valdröðu við fjöru stöðuvatns með húsum, sérhvert með verönd, eitt ofan á öðru, og háar götur með steypt handrið sem vísuðu að vatninu. Þannig sér nýmættur ferðalangurinn tvær borgir: eina reista yfir vatninu og eina speglaða á hvolfi. Ekkert er til eða gerist í einni Valdröðu sem hin Valdraðan endurtekur ekki, af því að borgin var byggð á þann máta að sérhver punktur myndi endurvarpast í speglinum hennar, og Valdraðan ofan í vatninu innhélt ekki bara allar grófir og útskot á framhliðunum sem risu yfir vatninu heldur einnig innviði íbúðanna með þökum og gólfum, sjónarhorn ganganna, speglana á fataskápunum.

Íbúar Valdraðar vita að sérhver gjörð þeirra er einnig gjörð spegilmyndar sinnar, og henni tilheyrir sérstök reisn ímynda, og þessi meðvitund hindrar þá í að gleyma sér eitt andartak. Einnig þegar elskendur snúa nöktum líkömum sínum, hörund við hörund leitandi að því hvernig skuli snúa sér til þess að veita hvort öðru mesta nautn, einnig þegar launmorðingjar reka hnífinn í svartar æðar hálsins og meira kekkjótt blóð flæðir því meira sem þeir þrýsta á blaðið sem laumast á milli sinanna, það er ekki eins mikið þeirra mök eða morð sem skipta máli eins og mök og morð ímynda þeirra skýrar og kaldar í speglinum.

Spegillinn eykur stundum virði hlutanna, minnkar það stundum. Ekki er allt sem virðist verðmætt yfir speglinum sem stenst skoðun speglað. Tvíburaborgirnar eru ekki jafngildar, af því að ekkert sem er til eða gerist í Valdröðu er samhverft: hvert andlit og tilburður svarar til andhverfs andlits og tilburðar í speglinum punkt fyrir punkt. Valdraðarnar tvær lifa hvor fyrir aðra, augun læst hvor á annarri, en þær elska ekki hvor aðra.