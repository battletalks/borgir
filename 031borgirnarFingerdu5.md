## Borgirnar fíngerðu. 5

Ef þið viljið trúa mér, gott. Núna mun ég segja hvernig Oktavía er gerð, köngulóarvefsborgin. Það er klettaþröm á milli tveggja brattra fjalla: borgin er yfir tóminu, tengd við fjallstoppana tvo með reipum og keðjum og hengibrúm. Maður gengur á viðarbitum, gætir að sér að stíga ekki niður fæti á bilin, eða maður heldur sér í hampnetin. Undir er ekkert í hundruði og hundruði metra: nokkur ský fljúga hjá; neðst glittir í gljúfurbotninn.

Þetta er borgargrunnurinn: net sem þjónar til yfirferðar og sem undirstaða. Allt hitt, í staðinn fyrir að rísa upp, er hengt niður: reipistigar, hengirúm, hús gerð eins og pokar, herðatré, verandir eins og skip, vatnsbelgir, gastengi, grillspjót, körfur á snúrum, lyftur, sturtur, rólur og hringir fyrir leiki, aparólur, ljósakrónur, blómavasar með hengiblómum.

Hangandi yfir hyldýpinu, er líf íbúa Oktavíu ekki eins óvíst og í öðrum borgum. Þeir vita umfram annað að netið mun ekki halda.