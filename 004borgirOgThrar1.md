## Borgir og þrár. 1

Um borgina Doroteu getur maður talað á tvo vegu: maður getur sagt að fjórir turnar úr áli rísi úr veggjum hennar sem telja sjö hlið með vindubrúm stjórnuðum með gormum sem ná yfir síki sem rennur í fjóra græna skurði sem ganga í gegnum borgina og skipta henni í níu hverfi, hvert með þrjúhundruð húsum og sjöhundruð reykháfum; og takandi til greina að brúðir úr hverju hverfi giftast ungmennum úr öðrum hverfum og að fjölskyldur þeirra skiptast á varningi sem hver hefur fyrir sig: bergamot ávöxtum, styrjuhrognum, stjörnuskífum, ametist steinum, er hægt að reikna og komast að öllu sem maður vill um borgina í fortíðinni, nútíðinni, í framtíðinni. Eða þú getur sagt eins og kamelbóndinn sem flutti mig þangað: Ég mun hafa komið hingað fyrst í æsku, einn morgun, mikið af fólki var að flýta sér á markaðinn, konurnar höfðu fallegar tennur og horfðust í augu við þig, þrír hermenn á sviði spiluðu á klarinettur, og allt um kring snerust hjól og lituð flögg blöktu. Fyrir þá tíð hafði ég ekkert þekkt nema eyðimörkina og verslunarleiðirnar. Þennan morgun í Dorotea fann ég að ekkert gott væri í lífinu sem gæti ekki beðið mín. Á árunum sem fylgdu snerust augu mín þangað aftur að velta fyrir sér víðáttu eyðimerkurinnar og verslunarleiðunum; en núna veit ég að þetta var bara ein af þeim mörgu leiðum sem opnuðust mér þennan morgun í Doroteu.
