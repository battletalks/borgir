## Borgirnar áframhaldandi. 5

Til þess að segja þér frá Pentiselíu þyrfti ég að byrja á að lýsa fyrir þér inngangi borgarinnar. Þú sérð ábyggilega fyrir þér rísa af rykugri sléttunni múrveggi, er þú nálgast hliðið hægt og rólega, gættu af tollheimtumönnum sem eru þegar lítandi hýru auga til pinkla þinna. Þar til þú ert kominn að því ertu utan við það; gangirðu undir bogagöng ertu kominn inn í borgina; lítillát þéttni hennar umkringir þig; skorin út í steina hennar er teikning sem birtist ef maður fylgir öllum brúnunum.

Ef þú heldur þetta, hefurðu rangt fyrir þér: í Pentiselíu er þetta öðruvísi. Þú heldur áfram í marga klukkutíma og ert ekki viss um hvort þú sért þegar í borginni miðri eða enn utan við hana. Eins og vatn með lága bakka sem týnast í mýrlendi, þannig breiðist Pentiselía út mílum saman í súpu af útþynntri borg á sléttunni: fölleitar byggingar á hrjúfu engi, á meðal timburgirðinga og bárujárnsskúra. Stundum í vegköntunum er þykkni af byggingum með mögrum framhliðum, geysiháum eða geysilágum eins og bursti sem vantar í tennur, virðist benda til þess að þaðan muni borgarnetið þykkna. Í staðinn heldurðu áfram og finnur meira tómt land, síðan ryðgað úthverfi af skrifstofum og vöruhúsum, kirkjugarð, tívolí með parísarhjóli, sláturhús, þú heldur áfram eftir götu af veiklulegum verslunum sem týnast á meðal berra akurbletta.

Fólkið sem þú hittir spyrðu: - Að Pentiselíu? - leikur það látbragð sem þú þekkir ekki eins og það vilji segja:

Hér, eða: lengra þangað, eða: allt um kring, eða jafnvel:

Í hina áttina.

-Borgin, heldurðu áfram að spyrja.

-Við komum hingað til þess að vinna alla morgna, - svara þér sumir, og aðrir: - við komum aftur hingað til þess að sofa.

-En borgin þar sem fólk býr? - spyrðu.

-Hún hlýtur að vera, - segja þeir, - þangað, - og sumir lyfta handleggnum óljóst í átt að steinmyndun af ógegnsæjum marghyrningum, við sjóndeildarhringinn, á meðan aðrir benda á bak við þig á róf af öðrum turnspírum.

-Þá hef ég farið framhjá henni án þess að átta mig á því?

-Nei, prófaðu að fara ennþá lengra.

Þannig heldurðu áfram, farandi um einn jaðar af öðrum, og sá tími kemur að þú þarft að fara frá Pentiselíu. Þú spyrð til vegar út úr borginni; þú gengur aftur framhjá dreifðum úthverfunum eins og mjólkurhvítum blettum; nóttin kemur; nú lýsast upp gluggar, strjálir hér, þéttir þar.

Þú felur þig í sekk eða hrukku af þessu gapandi umhverfi, hvort til sé þekkjanleg eða minnisstæð Pentiselía, eða hvort Pentiselía sé aðeins jaðar sjálfrar sín og hafi miðju sína á hverjum stað, hefurðu gefist upp á að reyna að skilja. Spurningin sem nú byrjar að naga þig er angistarfyllri: utan við Pentiselíu er til eitthvað ,,úti''? Eða er sama hve langt þú fjarlægist borginni, muntu aðeins fara frá einu limbói í annað án þess að takast að komast burt?