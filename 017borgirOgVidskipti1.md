## Borgir og viðskipti. 1

Áttatíu mílur upp í norðvesturvindinn kemur maður i borgina Júfemíu, þar sem sölumenn frá sjö þjóðum koma saman á sólstöðum og jafndægrum. Báturinn sem kemur i höfn með farm af engifer og bómull leggur aftur út með lestirnar fullar af pistasíum og valmúafræjum og verslunarlestirnar(?) nýaffermdar af múskati og kúrennum eru þegar farnar að troða bastkörfur sínar fyrir heimferðina með gylltum renningum.  En það sem rekur menn upp ár og yfir eyðimerkur til að koma hingað er ekki bara skipti á varningi sem er alltaf sá sami á öllum basörum innan sem utan ríkis hins mikla Khans, stráð við fætur þína á sömu gulu mottunum, í skugga sömu tjaldanna, tilboð með sömu lognu afsláttunum. Ekki bara til að kaupa og selja kemur maður til Júfemíu, heldur einnig af því að nóttin fyrir framan eldinn allt í kringum markaðinn, sitjandi á sekkjum og tunnum og eða útbreiddir á stöflum af teppum við hvert orð sem einn segir - eins og ,,úlfur'', ,, systir'', ,,falinn fjársjóður'', ,,bardagi'', ,,kláðamaur'', ,,elskendur'' - rifja hinir upp sína sögu af úlfum, systrum, fjársjóðum, kláðamaurum, elskendum og bardögum. Og þú veist að á þeirri löngu ferð sem bíður þín, þegar þú þarft að halda vöku gegn vaggi kameldýrsins eða draslsins byrjarðu að kalla fram minningarnar eina af annarri, úlfurinn þinn verður annar úlfur, systir þín önnur systir, bardaginn annar bardagi, við endurkomuna til Júfemíu, borgarinnar þar sem menn skiptast á minningum við hverjar sólstöður og jafndægur.