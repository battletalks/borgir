## Borgir og tákn. 4

Af öllum þeim breytingum á tungumálum sem ferðalangurinn þarf að mæta í fjarlægum löndum, er ekkert á við þá sem bíður hans í borginni Ipasíu, af þvi að hún tekur ekki á orðunum heldur hlutunum. Ég kom inn í Ipasíu einn morgun, magnólíugarður speglaðist í bláum tjörnum, ég gekk um runnana viss um að uppgötva fallegar yngismeyjar að lauga sig: en á botni vatnsins bitu krabbar augun úr sjálfsmorðingjum með steina bundna um hálsinn og hárið grænt af þangi.

Mér fannst ég svikinn og ákvað að krefjast réttlætis frá soldáninum. Ég gekk upp hellulagðar tröppurnarnar að höllinni með hæstum turnunum, ég fór í gegnum sex hellulagða hallargarða með brunnum. Salurinn í miðjunni var lokaður með járngrindum: nauðungarfangar með svartar keðjur um fæturnar hífðu upp basaltgrjót úr námu sem opnaðist ofan í jörðina.

Ég þurfti bara að yfirheyra heimspekingana. Ég kom inn á stóra bókasafnið en týndist innan um hillur sem hrundu undan pergamentinu, ég fylgdi stafrófsröðum týndra stafrófa, upp og niður gangana, stigana og brýrnar. Í fjarlægasta papýrusskápnum, í reykmekki, birtust mér niðursokkin augu tánings liggjandi á mottu, og varir hans losnuðu ekki frá opíumpípu.

-Hvar er vísdómurinn? - Reykingamaðurinn benti út um gluggann. Þar var garður með barnaleikjum: keila, vegasalt, skopparakringlur. Heimspekingurinn settist á flötina. Hann sagði: - Táknin mynda tungumál en ekki það sem þú telur þig kunna-. Ég skildi að ég þurfti að frelsa mig frá þeim ímyndunum sem þar til þá höfðu tilkynnt um hlutina sem ég leitaði: aðeins þá tækist mér að skilja tungumál Ipasíu.

Nú þarf ég ekki nema að heyra hneggjað og hvelli í svipum og fyllist af ástríkum skjálfta: Í Ipasíu þarftu að fara í hesthúsin og útreiðatúra til þess að sjá fallegar konur sem ríða berum lærum, með legghlífar á kálfunum, og um leið og ungur útlendingur nálgast kasta þeir honum á heysátur eða saghrúgur og þrýsta sér að þeim með stinnar geirvörturnar.

Og þegar andi minn biður ekki um annað fóður og fróun en tónlist, veit ég að hana þarf að finna í kirkjugörðum: söngvararnir fela sig í grafhýsunum; frá einni gröf yfir í aðra svara blístrandi flautur og hörpuhljómar hvor öðrum.

Vissulega mun sá dagur líka koma í Ipasíu að mig langar að fara. Ég veit að ég þarf ekki að fara niður að höfn heldur klíf ég hæsta punktinn á borgarvirkinu og bíða þess að skip fari þar framhjá. En kemur það einhverntíma? Það er engin tunga án blekkingar.