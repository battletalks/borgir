## Borgirnar fíngerðu. 1

Isára, borg þúsund brunna, er talin standa yfir djúpu neðanjarðarstöðuvatni. Á alla kanta þar sem íbúarnir grafa ofan í jörðina djúpar lóðréttar holur tekst þeim að draga upp vatn, eins langt og ekki lengra en borgin teygir sig: grænn jaðar hennar endurtekur myrkvaðan jaðar hins grafna vatns, ósýnilegt landslag skilyrðir það sýnilega, allt sem hreyfist undir sólinni er drifið af öldu sem berst lokuð undir bergsins kalkaða himni.
Afleiðingin er að tvennskonar átrúnaður fyrirfinnst í Isáru. Guðir borgarinnar, segja sumir, búa í djúpinu, í svörtu stöðuvatni sem nærir æðar jarðvegsins.

Aðrir segja að guðirnir búi í fötunum sem stíga hangandi úr reipi þegar þeir birtast upp úr brunnunum, í snúandi talíunni, í vindum mylluhjólanna, í haldföngum pumpanna, í seglum vindmyllanna sem draga vatnið upp úr borholunum, í búkkunum sem bera borana, í tönkunum sem geyma vatn yfir þökunum, í fíngerðum bogum vatnsleiðslanna, í öllum vatnssúlum, láréttum lögnum, sturtuhausum, niðurföllum, allt upp í veðurhanana sem klífa hæst á vinnupalla Isáru, borgar sem færist öll upp á við. 