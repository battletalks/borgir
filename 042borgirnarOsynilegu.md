_-...Svo ferðalag þitt er virkilega ferðalag um minnið! - Sagði hinn mikli Khan, alltaf með eyrun sperrt, uppreistur í hengirúminu í hvert skipti sem hann heyrði í ræðu Marcos vott af andvarpi. - Það var til að losa um fargan af fortíðarþrá sem þú ferðaðist svona langt! hrópaði hann, eða:_

_-Með farangurinn fullan af eftirsjá snýrðu aftur úr ferðum þínum! - og bætti við, kaldhæðið: - Mögur kaup, í sannleika sagt, fyrir kaupmann frá Serenissimu!_

_Þetta var það sem spurningar Kublai um framtíðina og fortíðina snerust um, hann hafði þegar leikið sér með hana eins og köttur við mús, og að lokum hafði hann króað Marco af úti í horni, réðst að honum, plantaði hnénu á bringu hans, grípandi hann um skeggið:-Þetta vildi ég vita frá þér: játaðu hvað þú ert að smygla: andrúmsloft, náð, depurð!_

_Setningar og gjörðir sem voru kannski bara hugsaðar, á meðan þeir tveir, þöglir og kyrrir, horfðu á reykinn úr pípum sínunm rísa. Skýið leystist stundum upp í vindhviðu, eða stóð óhaggað í loftinu; og svarið var í þessu skýi. Þegar andardrátturinn bar reykinn á brott hugsaði Marco um móðuna sem myndar þoku yfir óravegu hafsins og fjallgarða og þegar hún þynnist, skilur hún loftið eftir þurrt og létt og birtir manni fjarlægar borgir. Það var handan þessa skjás af óstöðugum skapsveiflum sem hann vildi komast: það er auðveldara að greina form hlutanna úr fjarlægð._

_Eða, skýjið sveimaði um leið og það komst út fyrir varirnar, þétt og silalegt, og gaf aðra sýn: útblásturinn sem staðnar yfir þökum stórborga, gegnsær reykurinn sem dreifist ekki, hula af eiturgufum sem leggst yfir tjargaðar göturnar. Ekki hverfult mistur minnisins eða þurrt gegnsæið, heldur brennsla brenndra lífa sem myndar skorpu á borginni, svampurinn þaninn af lífrænum efnum sem flæða ekki lengur, stífla fortíðar, nútíðar, framtíðar sem stíflar kalkaða tilvist í tálsýn um hreyfingu: þetta myndirðu finna við lok ferðar þinnar._

VII

_Kublai:-Ekki veit ég hvenær þú hefur haft tíma til þess að heimsækja öll þau lönd sem þú lýsir fyrir mér. Fyrir mér er eins og þú hafir aldrei hreyft þig úr þessum garði._

_Polo:-Allt sem ég sé og geri fær meiningu í rými í huganum þar sem ríkir sama kyrrð og hér, sama ljósvarp, sama þögn trufluð af braki laufanna. Á þeirri stundu sem ég einbeiti mér að því að rifja upp, finn ég mig alltaf í þessum garði, á þessum tíma kvölds, í þinni ágústnávist, held áfram án stundarhiks, færist upp á sem er græn af krókódílum eða að telja tunnur af saltfiski sem eru látnar síga niður í lest._

_Kublai:-Ekki er ég heldur viss um að ég sé hér, röltandi meðal porfírbrunnanna, hlustandi á bergmálið af gusunum, og ekki ríðandi skorpinn af svita og blóði fremstur í flokki, sigrandi lönd sem þú munt þurfa að lýsa fyrir mér, eða að höggva af fingur innrásarmanna sem klífa veggi umsetins virkis._

_Polo:-Kannski þessi garður sé bara til í skugga okkar luktu augnloka, og við höfum aldrei truflast, þú að þeyta upp ryki á vígvöllum, ég að semja um verð á sekkjum af pipar á fjarlægum mörkuðum, en í hvert skipti sem við lokum augunum til hálfs í miðjum gnýnum og þvögunni er okkur leyft að draga okkur til baka hingað, klæddir í silkikímonó, að velta fyrir okkur því sem við erum að sjá og upplifa, að draga ályktanir, að hugleiða úr fjarlægð._

_Kublai:-Kannski þetta samtal okkar sé að eiga sér stað á milli tveggja betlara sem kallast Kublai Khan og Marco Polo, sem eru að gramsa í ruslahrúgu, kastandi til ryðguðum brotamálmi, tuskum, pappír og fullir af litlum birgðum af lélegu víni sjá þeir allan fjársjóð Austurlanda fyrir sér._

_Polo:-Kannski af heiminum sé aðeins eftir eyðilönd þakin ruslahaugum, og hangandi garðar í konungshöll Kublai Khan. Það eru augnok okkar sem skilja þau að, en við getum ekki vitað hvort er innan við og hvað utan._