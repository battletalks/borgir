## Borgir og viðskipti. 4

Í Ersilíu, til þess að koma á þeim tengslum sem stjórna lífi borgarinnar, strengja íbúarnir bönd frá húsbrúnunum, hvít eða svört eða grá eða svarthvít eftir því hvort þau tákni fjölskyldutengsl, viðskipti, vald, umboð. Þegar böndin eru svo mörg að maður kemst ekki á milli þeirra lengur hverfa íbúarnir frá: húsin eru rifin; aðeins böndin og undirstöður þeirra standa eftir.

Frá fjallshlíð, í útilegu með húsbúnaðinn sinn, horfa flóttamenn Ersilíu á flækjuna af þéttvöfðum strengjunum og súlum sem standa upp af sléttunni. Og þetta er ennþá borgin Ersilía, og þeir eru ekkert.

Þeir endurreisa Ersilíu annarsstaðar. Þeir vefa með böndum svipaða mynd sem myndi virðast flóknari og á sama tíma reglulegri en hin. Síðan yfirgefa þeir og flytja aftur lengra sjálfa sig og húsin.

Þannig, þegar þú ferðast um svæði Ersilíu finnurðu rústir yfirgefinnar borgar, án veggjanna sem endast ekki, án beina þeirra dánu sem vindurinn rúllar burt: köngulóarvefur af flóknum tengslum sem leitast við að taka á sig mynd.