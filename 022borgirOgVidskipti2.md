## Borgir og viðskipti. 2

Í Kló, mikilli borg, þekkist fólkið sem gengur göturnar ekki. Þegar það sér hvort annað ímyndar það sér þúsund hluti um hvort annað, kynnin sem það gæti átt, samtölin, það óvænta, strokurnar, bitin.

En enginn heilsar hvor öðrum, tillitin mætast í eitt augnablik og svo flýja þau, leita annarra, stöðva aldrei.

Stelpa gengur hjá og snýr sólhlíf sinni studdri við öxlina, og hún mjöðmunum ögn líka. Svartklædd kona gengur hjá og sýnir allan aldur sinn, augun eirðarlaus undir slæðunni og varirnar titra.

Flúraður risi gengur hjá; ungur maður með hvítt hár; dvergvaxin kona; tvíburar klæddir kóröllum. Eitthvað hleypur á milli þeirra, skipst er á augnatillitum eins og línur sem tengja eina persónu við aðra og teiknar örvar, stjörnur, þríhyrninga, þar til allar samsetningar eru uppurnar, og aðrar persónur stíga fram á sjónarsviðið: blindur maður með blettatígur í keðju, aðalsmaður með blævægn úr strútsfjöðrum, dáti, akfeit kona. Þannig að meðal þeirra sem fyrir slysni lenda saman leitandi skjóls frá rigningu inni í porti eða hópast undir sölutjald á basarnum, eða hinkra til þess að hlusta á hljómsveitina á torginu, kynnast, draga á tálar, stunda mök, halda orgíur án þess að skiptast á orði, án þess að snertast með einum fingri, nánast án þess að lyfta auga.

Lostafullur titringur hrærir stanslaust í Kló, þeirri skírlífustu af borgum. Ef menn og konur byrjuðu að lifa skammlífa drauma sína, hver vofa yrði manneksja sem byrjaði sögu af eltingarleik, látalátum, illum ásetningi, áföllum, kúgun, og hringekja dagdraumanna myndi stöðvast.