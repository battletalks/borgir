## Borgir og augu. 4

Kominn til Fillídar, gleðstu yfir að sjá hve margar brýr ein af annarri ganga yfir skurðina: bogabrýr, yfirbyggðar, á súlum, á prömmum, hengibrýr, með útskornum handriðum; hve margar gerðir af gluggum vísa út að götunum: bogadregnir, að hætti Mára, endandi i spíss, hálfhringir, rósóttir; hve margar tegundir af gangstéttum þekja jörðina, úr múrsteinum, hellum, möl, úr hvítum steinvölum eða bláum. Frá hverju sjónarhorni býður borgin upp á óvænt útsýni: kapersrunna sem skagar út úr virkisveggnum, styttur af þremur drottningum á einum stöpli, laukhvelfing með þrjá minni lauka þrædda á turnspíruna. Glaður sá maður sem hefur hvern dag Fillídi fyrir augum og hættir aldrei að sjá það sem hún inniheldur, hróparðu, með eftirsjá yfir að þurfa að láta frá borginni eftir að hafa litið hana augum eitt sinn.

Þú ákveður í staðinn að vera eftir í Fillídi og eyða þar það sem eftir er af dögum þínum. Brátt tekur borgin að dofna fyrir augum þér, rósóttu gluggarnir eyðast, stytturnar á stöplinum, hvelfingarnar.

Eins og allir íbúar í Fillídi, sikksakkarðu frá einni götu til annarrar, greinar í sundur sólrík svæði og skuggsæl, dyr hér, tröppur þar, bekkur þar sem þú getur látið niður körfuna þína, hola sem fóturinn getur fests í ef þú ferð ekki gætilega. Allt annað við borgina er ósýnilegt. Fillída er rými þar sem dregnar eru leiðir á milli staða hangandi í tómi, styðsta leiðin til þess að þessu vissa sölutjaldi sem þó forðast glugga viss lánveitanda. Fótspor þín fylgja ekki því sem er utan við augun, heldur innan við þau, grafið og gleymt: ef af tveimur hliðum heldur annað áfram að virðast glaðlegra er það af því að þar fór um fyrir þrjátíu árum stúlka með breiðar útsaumaðar ermar, eða bara af því að þar fellur ljósið á vissum tíma eins og hitt hliðið, sem þú manst ekki hvar var.

Milljónir augna líta upp á glugga, brýr, kapers og það er eins og þeir væru að skima yfir auða blaðsíðu. Margar eru borgirnar eins og Fillída sem hverfa sjónum allra nema þeim sem sér hana óvænt.