## Borgirnar huldu. 1

Í Ólindu, sá sem fer með stækkunargler og leitar af athygli getur fundið stað ekki stærri en títuprjónshaus sem ef þú horfir á hann ögn stækkaðan sérðu þök hans, loftnet, þaklýsingar, garða, laugar, borða yfir göturnar, sjoppur við torgin, skeiðvöll. Þessi staður er þar ekki kyrr: ári seinna finnurðu hann á stærð við hálfa sítrónu, þá eins stóran og porcini svepp, svo eins stóran og súpudisk. Og svo verður hann eins stór og borg í náttúrulegri stærð, lokuð inni í fyrri borginni: ný borg sem hefur innreið sína í fyrri borgina og þokar henni burt.

Ólinda er vissulega ekki eina borgin sem stækkar í sammiðja hringi, eins og trjábolur sem hvert ár bætir við sig nýjum hring. En í öðrum borgum hvílir í miðjunni gamall hringur af múr þéttur, þaðan sem vaxa visnaðir turnar, flísaþök, hvelfingar, á meðan að nýju hverfin dreifast í kringum þau eins og laust belti. Ekki í Ólindu: gömlu múrarnir þrútna og flytja með sér gömlu hverfin, stækkuð, en haldandi hlutföllum á breiðari hringnum við borgarmörkin; þessi umlykja hverfi sem eru ekki eins gömul, sem einnig uxu út á við og þynntust til þess að rýma fyrir þeim nýrri sem þrýstu að innanfrá; og þannig alveg að hjarta borgarinnar: Ólinda öll ný sem, í smækkuðum hlutföllum heldur eiginleikum og flæði fyrstu Ólindu og allra Ólinda sem hafa sprottið ein eftir aðra; og innan í þessum hring er þegar tekin að blómstra - en erfitt er að greina hana - næsta Ólinda og þær sem muna koma á eftir henni.