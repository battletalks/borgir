## Borgir og þrár. 2

Á þriðja degi, gangandi í átt að hádegissólinni, finnur maður sig í Anastasiu, borg baðaðri af skurðum sem ganga í sammiðja hringi og þar svífa flugdrekar yfir. Ég mun þurfa að lista upp allan þann varning sem þar er hægt að kaupa með hagnaði: glerhalla, ónixsteina, krísópras og annarskonar kalsedóna; ég þarf að lofa gullfasanakjötið sem þeir elda þar yfir eldiviði úr verkuðum kirsuberjaviði og þeir strá yfir miklu af óreganói; segja þér frá konunum sem ég hef séð baða sig í garðlaug og sem stundum bjóða – að sagt er- ferðalöngum að afklæðast með sér og að elta sig í vatninu. En með öllu þessu myndi ég samt ekki segja þér af sanna kjarna borgarinnar: af því að á meðan að lýsingin af Anastasiu vekur upp hjá þér þrár eina í einu svo þú neyðist til að kæfa þær, í þeim sem finnur sig einn morgun í miðri Anastasiu vakna þrárnar allar saman í einu og umvefja hann. Borgin virðist þér sem heild þar sem engin þrá er töpuð og sem þú ert partur af, og þar sem hún nýtur einkins sem þú nýtur ekki, geturðu ekkert gert annað en að lifa þessar þrár og vera ánægður. Þennan kraft, sem þeir kalla stundum illkynja, stundum góðkynja, hefur Anastasia, blekkjandi borg: ef þú vinnur í átta tíma á dag við útskurð á glerhalli, ónixsteinum, krísóprasi, tekur vinnan sem gefur þrám þínum form, sitt form frá þránum, og þú trúir að þú njótir allrar Anastasiu þó þú sért bara hennar þræll.
