## Borgir og þeir dánu. 4

Það sem gerir Argíu frábrugðna öðrum borgum er að í stað lofts hefur hún jörð. Göturnar eru algerlega grafnar, íbúðirnar eru fullar af leir upp í þak, í stigunum er annar stigi í negatívu, yfir þökum húsanna hangir lag af möl eins og skýjaðir himnar. Hvort íbúarnir geti hreyft sig um borgina víkkandi ormagöng og innskot þar sem rætur bogna vitum við ekki: rakinn eyðileggir líkama fólks og lætur þeim eftir lítinn kraft; það er hagkvæmara að vera kyrr og afslappaður, svo er það að mikið er myrkrið.

Af Argíu, héðan fyrir ofan, sér maður ekkert; sumir segja: Það er þarna fyrir neðan, og við getum aðeins trúað þeim; staðurinn er í eyði. Á nóttunni, leggjandi eyrað við jörðina, getur maður stundum heyrt dyrum skellt.