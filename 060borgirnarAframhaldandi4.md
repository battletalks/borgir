## Borgirnar áframhaldandi. 4

Þú skammar mig af því að hver frásögn mín flytur þig beint inn í miðju borgar án þess að segja þér af svæðinu sem teygir sig frá einni borg til annarrar: hvort sem það sé þakið hafi, rúgaökrum, lerkiskógum, mýrum. Ég skal svara þér með frásögn.

Á götum Sesselju, skreyttrar borgar, hitti ég einu sinni geitahirði sem rak eftir borgarmúrunum klingjandi hjörð.

-Maður blessaður af himnum, - hann stoppaði til þess að spyrja mig, -

geturðu sagt mér nafn borgarinnar sem við erum í?

-Megi guðirnir fylgja þér! - Hrópaði ég. - Hvernig geturðu ekki þekkt hina fjölskreyttu borg Sesselju?

-Ég biðst vægðar, - svaraði hann, - eg er hirðingi. Ég og geiturnar mínar þurfum stundum að fara í gegnum borgir; en við greinum þær ekki í sundur. Spurðu mig um nöfn beitilanda: þau þekki ég öll, Hagann á milli Klettanna, Grænu Hlíðina, Grasið í Skugganum. Fyrir mér hafa borgir ekki nöfn: þau eru staðir án laufblaða sem skilja einn haga frá öðrum, og þar sem geiturnar hræðast við gatnamótin og hverfa í allar áttir. Við hundurinn hlaupum til þess að halda hjörðinni saman.

-Öfugt við þig, - sagði ég, - ég þekki aðeins borgirnar og greini ekki í sundur það sem utan við þær er. Á óbyggðum stöðum blandast hver steinn og hvert gras fyrir augum mér við hvern stein og gras.

Mörg ár hafa liðið síðan þá; ég hef kynnst mörgum borgum í viðbót og farið yfir heimsálfur. Einn dag gekk ég á milli húsa sem öll voru eins: ég var týndur.

Ég spurði vegfaranda:- Megi hinir ódauðlegu vernda þig, geturðu sagt mér hvar við erum?

-Í Sesselju því er verr og miður! - svaraði hann mér. - Lengi höfum við gengið um götur hennar, ég og geiturnar, og okkur hefur ekki enn tekist að komast út úr henni...

Ég þekkti hann aftur, þrátt fyrir sítt hvítt skeggið: þetta var hirðinginn frá því áður. Honum fylgdu nokkrar horaðar geitur, sem þefjuðu ekki einu sinni, svo lítið voru þær annað en skinn og bein. Þær kroppuðu í pappír í ruslafötum.

-Það getur ekki verið! - hrópaði ég. - Einnig ég, ég veit ekki hvenær, kom inn í borg og síðan þá hef ég haldið áfram inn í hana eftir götunum. En hvernig hef ég komið að því að koma þangað sem þú segir, ef þú hittir mig í annarri borg, óravegu frá Sesselju, og ég hef enn ekki komið út úr henni?

-Staðirnir hafa blandast, - sagði geitahirðirinn, - Sesselja er allsstaðar; hér eitt sinn hlýtur að hafa verið Flöt Lágsalvíu. Geiturnar mínar þekkja grasið á umferðareyjunni.