## Borgir og þeir dánu. 2

Ekkert á ferðum mínum hafði fært mig eins langt og til Adelmu. Það var um náttmál þegar ég gekk í land. Á bryggjunni lýktist sjómaðurinn sem greip landfestarnar og batt þær við tolla manni sem hafði verið með mér í hernum og var þá látinn.

Það var tími fyrir heildsölumarkaðinn á fiski. Gamall maður hlóð körfu af ígulkerjum; ég taldi mig kannast við hann; þegar ég sneri mér við var hann horfinn inn í húsasund, en ég skildi að hann leit út eins og sjómaður sem, þegar orðinn gamall þegar ég var barn, gat ekki enn verið á lífi. Ég komst í uppnám við að sjá veikan mann hniprandi sig á jörðinni með teppi á höfðinu: faðir minn fáum dögum áður en hann dó hafði haft gul augu og skeggvöxt eins og hann. Ég leit af honum; ég þorði ekki lengur að líta framan í neinn.

Ég hugsaði: Ef Adelma er borg sem ég sé í draumi, þar sem ég hitti bara þá látnu, hræðir sá draumur mig. Ef Adelma er raunveruleg borg, byggð af lifandi fólki, þarf ég aðeins að halda áfram að horfa á fólk af því að líkindin hverfa og ég mun sjá framandi andlit, berandi með sér angist. Hvort heldur er er betra að ég þráist ekki við að horfa á þá.

Grænmetissali vó hvítkál á vog og setti það í brauðkörfu hangandi í snæri sem stúlka nokkur lét síga ofan af svölum. Stúlkan var eins og ein úr þorpinu mínu sem hafði brjálast úr ást og stytt sér aldur. Grænmetissalinn lyfti andlitinu: hún var amma mín.

Ég hugsaði: Sú stund kemur í lífi mann þegar af því fólki sem maður hefur þekkt eru fleiri dánir en lifandi. Og hugurinn neitir að taka inn fleiri andlitsdrætti, fleiri svipbrigði: á öllum nýjum andlitum sem þú kynnist, eru stimpluð þau gömlu, fyrir hvert finnur það þá grímu sem passar best.

Löndunarmennirnir gengu upp landganginn í röð, beygðu sig undir kúta og tunnur; andlitin voru hulin undir strigahettum; nú rétta þeir sig við og ég mun þekkja þá, hugsaði ég, þolinmóður og óttasleginn. En ég gat ekki slitið af þeim augun; ef ég sneri sjónum örlítið að mannþrönginni sem flykktist um strætin, réðust að mér ókunnugleg andlit, sem birtust mér svo aftur í fjarska, sem störðu á mig eins og til þess að krefjast viðurkenningar, eins og ég ætti að þekkja þau. Kannski virtist ég þeim líka sem einhver látinn. Ég var varla kominn til Adelmu og ég var þegar orðinn einn af þeim, blandaður í hrærigraut af augum, hrukkum, grettum.

Ég hugsaði: Kannski Adelma sé sú borg sem þú kemur til deyjandi og finnur þar aftur alla sem þú hefur þekkt. Það er tákn um að ég sé líka dáinn. Ég hugsaði líka: Það er tákn um að handanveran sé ekki hamingjurík.