_Marco Polo lýsir brúm stein fyrir stein._
_-En hver er steinninn sem heldur uppi brúnni? - spyr Kublai Khan._

_-Brúnni er ekki haldið uppi af einum eða öðrum steini, - svarar Marco, - heldur af bogadreginni línu sem þeir mynda._

_Kublai Khan er hljóður, hugsi. Svo bætir hann við: - Af hverju segirðu mér af steinum? Það er bara boginn sem skiptir mig máli._

_Polo svarar: - Án steina er enginn bogi._

VI

_Hefur að gerst að þú sjáir borg sem líkist þessarri? - spurði Kublai Marco Polo réttandi út hringskreytta höndina undan silkitjöldum á konunglega skipinu, til að benda á brýrnar sem bogna yfir skurðunum, höfðinglegar hallirnar með sín marmaraþrep sem sukku í vatnið, komur og brottfarir léttbáta sem sikksökkuðu, keyrðir áfram af löngum árum, prammarnir sem lönduðu körfum af grænmeti á markaðstorgin, svalirnar, altönin, hvelfingarnar, garða eyjanna sem grænkuðu í gráma síkisin._

_Keisarinn, í fylgd erlends embættismanns, heimsótti Kínsæ, forna höfuðborg fallins heimsveldis, nýjustu perlu fellda í kórónu hins mikla Khan._

_-Nei, herra, - svaraði Marco, - ég hefði aldrei getað ímyndað mér að til gæti verið borg svipuð þessarri._

_Keisarinn reyndi að horfa í augu hans. Útlendingurinn lækkaði tillitið. Kublai var hljóður það sem eftir var dags._

_Eftir sólarlag, á verönd hallarinnar, greindi Marco frá niðurstöðum leiðangurs síns við einvaldinn._

_Eins og vant var lauk hinn mikli Khan kvöldum sínum njótandi þessarra sagna með hálflukt augu fram að fyrsta geispa sem gaf merki um að tendra ljósin sem leiddu einvaldinn að skála ágústsvefnsins. En þetta skipti virtist Kublai óviljugur að gefast upp fyrir þreytunni. - Segðu mér af enn annarri borg, - heimtaði hann._

_...Þaðan ríður maður þrjá daga á milli norðausturs og aust- norðausturs...-hélt Marco áfram, og taldi upp nöfn og siði og varning fjöldamargra landa. Safn hans gat kallast óþrjótandi, en nú var það hann sem varð að gefast upp. Það var komin dögun þegar hann sagði: - Herra, nú hef ég sagt þér af öllum borgum sem ég þekki._

_-Það er samt ein sem þú talar aldrei um._

_Marco Polo hengdi höfuð._

_-Feneyjar, - sagði Khan._

_Marco brosti. - Og um hvað annað hélstu að ég hafði verið að tala?_

_Keisarinn blikkaði ekki. - Og þó hef ég aldrei heyrt þig yrða þeirra nafn._

_Og Polo: - Í hvert skipti sem ég lýsi fyrir þér borg segi ég eitthvað um Feneyjar._

_-Þegar ég hef spurt þig um aðrar borgir, vil ég heyra þig tala um þær. Og um Feneyjar þegar ég spyr þig um Feneyjar._

-Til þess að greina í sundur gæði annarra, verð ég að leggja upp frá borg sem ég tek sem gefinni. Fyrir mér eru það Feneyjar.

-Þú myndir þá þurfa að byrja hverja frásögn af ferðum þínum á brottför, lýsandi Feneyjum eins og þær eru, allar, án þess að skilja útundan neitt sem þú manst frá þeim.

Vatnið í síkinu var nánast ógárað; koparspeglunin fornrar Sung hallarinnar endurkastaðist glitrandi eins og fljótandi laufblöð.

-Myndir minnisins, þegar þær eru festar í orð, eyðast, - sagði Polo. - Kannski ég sé hræddur við að tapa Feneyjum öllum í einu, ef ég tala um þær. Eða kannski, talandi um aðrar borgir, hef ég þegar tapað þeim smátt og smátt._